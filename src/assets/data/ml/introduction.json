{
  "results": [
    {
      "type": "paragraph",
      "content": [
        "പ്രകൃതി ഭംഗികൊണ്ട് അനുഗ്രഹീതമായ ദേശമാണ് ചെറുകുന്ന്. പുഴകളും കൈപ്പാടും കുന്നുകളും നെൽവയലുകളും തെങ്ങിൻ തോപ്പുകളും ഇഴചേർന്നു നിൽക്കുന്ന അതീവ ചാരുതയാർന്ന പ്രദേശം. ചരിത്രമുറങ്ങുന്ന മാടായിയും അഴീക്കലും പഴയങ്ങാടിയും വളപട്ടണവും ചിറക്കലും പെരിഞ്ചല്ലൂരും അധികം അകലെയല്ല. ഏഴുമലയെ തഴുകിയെത്തുന്ന കടൽക്കാറ്റിന് അറബിക്കടലിൻ്റെ പഴംകഥകൾ പറയാനുണ്ട്.  പരദേശത്തെ രാജകന്യകകളെ വന്നു കാണാൻ കൊതിപ്പിച്ചിരുന്ന എന്തൊക്കെയോ ചരിത്രാതീതകാലം മുതൽക്കു തന്നെ ഇവിടെയുണ്ടായിരുന്നു. മരക്കലമേറി വന്ന ആ ദേവതകൾ ഇവിടെ കുടിയിരുത്തപ്പെട്ടു. അവരോടൊപ്പം വന്ന ഇതര മതസ്ഥർക്കും തുല്യ സ്ഥാനം നൽകി.  കാവുകളിലും കോട്ടങ്ങളിലും തെയ്യങ്ങൾ ഉറഞ്ഞാടുന്നുണ്ട്.",
        "കോലത്തിരിയുടെയും ഇക്കേരി നായ്ക്കരുടെയും ഹൈദരലിയുടേയും ടിപ്പുവിൻ്റേയും വാൾത്തലയോടൊപ്പം ചരിച്ചവരുടെ പരമ്പര ഇവിടെയുണ്ട്. ഒപ്പം കൈയ്പ്പാട്ടിലും വയലുകളിലും കരിങ്കൽ ക്വാറികളിലും പണിയെടുത്തും പുഴയിൽ മീൻ പിടിച്ചും ദേശത്തിൻ്റെ വേറിട്ട ചരിത്രം തീർത്ത വരും. രാഷ്ട്രീയത്തിലും  സംസ്കാരത്തിലും; കലയുടെയുടെയും സാഹിത്യത്തിൻ്റെയും മറ്റു വ്യത്യസ്ത മേഖലകളിലും ഉജ്ജ്വലമായ ഏടുകൾ ഈ ദേശം എഴുതിച്ചേർത്തിട്ടുണ്ട്.",
        "അതെ, അപൂർവ്വതകളുടെ കലവറ തന്നെയാണ് ചെറുകുന്ന്."
      ]
    }
  ]
}
